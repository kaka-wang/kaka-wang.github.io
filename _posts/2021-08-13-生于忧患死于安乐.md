---
title: 生于忧患死于安乐
excerpt_separator: "<!--more-->"
categories:
  - 古诗文
tags:
  - 古诗文
---

**(先秦)孟子及其弟子**

舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。
<!--more-->

故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。

人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。

* [译文及注释](https://so.gushiwen.cn/shiwenv_ff66d475ee44.aspx)
* [拼音版](https://www.shicile.com/detail/8110298307373)

![生于忧患死于安乐]({{ site.baseurl }}/assets/images/posts_photo/生于忧患死于安乐.jp2)
