---
title: 三峡
excerpt_separator: "<!--more-->"
categories:
  - 古诗文
tags:
  - 古诗文
---
## 三峡

**(南北朝)郦道元**

自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。
<!--more-->

至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。

春冬之时，则素湍绿潭，回清倒影。绝𪩘多生怪柏，悬泉瀑布，飞漱其间，清荣峻茂，良多趣味。

每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”

* [译文及注释](https://so.gushiwen.cn/shiwenv_e3a32488d62a.aspx)
* [拼音版](https://www.shicile.com/detail/3680071343378)

![三峡]({{ site.baseurl }}/assets/images/posts_photo/三峡.jp2)
